<HTML><PRE>
                              170
सोचिए,कितने अभिमान की बात है कि एक आपदा में फँसी हुई रानी अपने दुःख के दिनों में 
जिस देश को याद करती हैं , यह वही पवित्र देश है | महारानी चंद्रकुँवरि को हमारे इस 
अभयप्रद स्थान पर - हमारी शरणागतों की रक्षा पर पूरा भरोसा था और वही विश्वास 
उन्हें यहाँ तक लाया है | इसी आशा पर कि पशुपतिनाथ की शरण में मुझे शांति मिलेगी,
वह यहाँ तक आयी हैं, आपको अधिकार है, चाहे उनकी आशा पूर्ण करें या धूल में मिला 
दें | चाहें रक्षणता के - शरणागतों के साथ सदाचरण के नियमों को निभा कर इतिहास के
पृष्ठों पर अपना नाम छोड़ जायँ, या जातीयता तथा सदाचार-सम्बन्धी नियमों को मिटा कर 
स्वयं अपने को पतित समझें | मुझे विश्वास नहीं है कि यहाँ एक भी मनुष्य ऐसा निरभि
मान है कि जो इस अवसर पर शरणागत-पालन-धर्म को विस्मृत करके अपना सिर ऊँचा कर 
सके | अब मैं आपके अंतिम निपटारे की प्रतिक्षा करता हूँ | कहिए आप अपनी जाति और देश
का नाम उज्ज्वल करेंगे या सर्वदा के लिए अपने माथे पर अपयश का टीका लगायेंगे ?
राजकुमार ने उमंग से कहा- हम महारानी के चरणों तले आँखें बिछायेंगे |
कप्तान विक्रमसिंह बोले - हम राजपूत है और अपने धर्म का निर्वाह करेंगे |
जनरल वनवीरसिंह - हम उनको ऐसी धूम से लायेंगे कि संसार चकित हो जायगा |
राणा जंगबहादुर ने कहा - मैं अपने मित्र कड़बड़ खत्री के मुख से उनका फैसला सुनना
चाहता हूँ |
कड़बड़ खत्री एक प्रभावशाली पुरुष थे और मंत्रिमंडल में वे राणा जंगबहादुर के 
विरुद्ध मंडली के प्रधान थे | वे लज्जा भरे शब्दों में बोले - यद्यपि मैं महारानी 
के आगमन को भयभीत नहीं समझता, किंतु इस अवसर पर हमारा धर्म यही है कि 
हम महारानी को आश्रय दें | धर्म से मुँह मोड़ना किसी जाति के लिए मान का 
कारण नहीं हो सकता |
कई ध्वनियों-भरे शब्दों में इस प्रसंग का समर्थन किया |
<a href="http://192.168.36.194/ltrc/Classical_Hindi_Literature/ISCII/premchand/kahAnI/MS2/./169.isc"> PREVIOUS </a><a href="http://192.168.36.194/ltrc/Classical_Hindi_Literature/ISCII/premchand/kahAnI/MS2/./171.isc"> NEXT </a>
</PRE></HTML>
