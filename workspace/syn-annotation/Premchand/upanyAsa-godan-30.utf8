<HTML><PRE>
                              30
` पागल न बनो. गांव का हाल जान कर भी अनजाने बनते हो.'
अरे! बित्ते-भर के आंगन में गाय कहां बंधेगी भाई?
`जो बात नहीं जानते,उसमें टांग मत अड़ाया करो.संसार भर की विद्या तुम्हीं नहीं पढ़े
 हो. होरी सचमुच आपे में न था. गऊ उसके लिये केवल भक्ति और श्रद्धा की वस्तु नहीं,
सजीव सम्पत्ति भी थी. वह उससे अपने द्वार की शोभा और अपने घर का गौरव बढ़ाना चाहता 
था. वह चाहता था, लोग गाय को द्वार पर बंधे देखकर पूछें-यह किसका घर है? लोग कहें-
होरी महतो का. तभी लड़की वाले भी उसकी विभूति से प्रभावित होंगे.आंगन में बंधी, तो 
कौन देखेगा? धनिया इसके विपरीत सशंक थी. वह गाय को सात परदों के अन्दर छिपाकर
रखना चाहती थी. अगर गाय आठों पहर कोठरी में रह सकती, तो शायद वह उसे बाहर न
निकलने देती. यों हर बात में होरी की जीत होती थी. वह अपने पक्ष पर अड़ जाता था और
धनिया को दबना पड़ता था, लेकिन आज धनिया के सामने होरी की एक न चली. धनिया लड़ने
पर तैयार हो गई. गोबर,सोना और रूपा सारा घर होरी के पक्ष में था. पर धनिया ने अकेले
सबको परास्त कर दिया. आज उसमें एक विचित्र आत्मविश्वास और होरी में एक विचित्र विनय
का उदय हो गया था. 
मगर तमाशा कैसे रुक सकता था? गाय डोली में बैठ कर तो आयी न थी. कैसे सम्भव था कि
गांव में इतनी बड़ी बात हो जाये और तमाशा न लगे? जिसने सुना, सब काम छोड़ कर देखने  
दौड़ा. यह मामूली देशी गऊ नही है. भोला के घर से अस्सी रुपये में आयी है. होरी 
अस्सीरुपये क्या देंगे, पचास साठ रुपये में लाये होंगे.गाव के इतिहास में पचास-साठ     
रुपये की गाय का आना भी अभूतपूर्व बात थी. बैल तो पचास रुपये के भी आये,सौ के भी 
आये, लेकिन गाय के लिये इतनी बड़ी रकम किसान क्या खा के खर्च करेगा? वह तो ग्वालों 
ही का कलेजा है कि अंजुलियों रुपये गिन आते हैं. गाय क्या है, साक्षात देवी का रूप 
है. दर्शकों, आलोचकों का तांता लगा हुआ था, और होरी दौड़-दौड़ कर सबका सत्कार कर 
रहा था.इतना विनम्र, इतना प्रसन्नचित्त वह कभी न था,
सत्तर साल के बूढ़े पण्डित दातादीन लठिया टेकते हुए आये और पोपले मुंह से बोले-
कहां हो होरी,तनिक हम भी तुम्हारी गाय देख लें. सुना, बड़ी सुन्दर है.
होरी ने दौड़ कर पालागन किया और मन में अभिमानमय उल्लास का आनन्द उठाता हुआ
  
बड़े सम्मान से पण्डित जी को आंगन में ले गया. कहाराज ने गऊ को अपनी पुरानी अनुभवी 
आंखों से देखा, सींग देखै, थन देखा पुट्ठा देखा और घनी सफेद भौहों के नीचे छिपी हुई
आंखों में जवानी की उमंग भरकर बोले- कोई दोष नहीं है बेटा, बाल, भौंरी सब ठीक.
भगवान चाहेंगे, तो तुम्हारे भाग खुल जायेंगे, ऐसे अच्छे लच्छन हे कि वाह, बस रातिबन   
न कम होने पाये. एक-एक बाछा सौ-सौ का होगा.
होरी ने आनन्द के सागर में डुबकियां खाते हुए कहा- सब आपका असीरबाद है, दादा?
दातादीन ने सुरती की पीक थूकते हुए कहा-मेरा असीरबाद नहीं है बेटा, भगवान् की
दया है. यह सब प्रभु की दया है. रुपये नगद दिये?
होरी ने बे-पर की उड़ायी. अपने महाजन के सामने भी अपनी समृद्धि-प्रदर्शन का ऐसा 
अवसर पाकर वह कैसे छोड़े. टके की नयी टोपी सिर पर रखकर जब हम अकड़ने लगते हैं,
जरा देर के लिए भी सवारी पर बैठ कर जब हम आकाश में उड़ने लगते हैं, तो इतनी बड़ी
विभूति पाकर क्यों न उसका दिमाग आसमान पर चढ़े. बोला-भोला ऐसा भलमानस नहीं है
महाराज !नगद गिनाये, पूरे चौकस. 
अपने महाजन के सामने यह डींग मारकर होरी ने नादानी तो की थी, पर दातादीन के मुख पर 
असन्तोष का कोई चिन्ह न दिखाई दिया. इस कथन में कितना सत्य है, यह उनकी उन बूढ़ी 
आंखों से छिपा न रह सका, जिनमें ज्योति की जगह अनुभव छिपा बैठा था.
प्रसन्न होकर बोले- कोई हरज नहीं बेटा, कोई हरज नहीं. भगवान् सब कल्यान करेंगे. 
<a href="http://192.168.36.194/ltrc/Classical_Hindi_Literature/ISCII/premchand/upanyAsa/godan/./29.isc"> PREVIOUS </a><a href="http://192.168.36.194/ltrc/Classical_Hindi_Literature/ISCII/premchand/upanyAsa/godan/./31.isc"> NEXT </a>
</PRE></HTML>
