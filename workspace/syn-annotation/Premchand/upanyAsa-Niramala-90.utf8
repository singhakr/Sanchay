<HTML><PRE>
                          90
फिर तो तुम्हारे बराबर धनी संसार में कोई दूसरा न होगा | ग्यारह हजार बहुत होते है|
बापरे-रे बाप ! ग्यारह हजार ! उठा-उठाकर रखने लगे, तो महीनों लग जायें | अगर लड़के 
उड़ाने लगें, तो तीन पीढ़ियों तक चलें कहीं से बात हो रही है या नहीं ?
इस परिहास से डाक्टर साहब इतना झेंपे कि सिर तक न उठा सके | उनका सारा वाक्-चातुर्य 
गायब हो गया | नन्हा-सा मुँह निकल आया, मानो मार पड़ गई हो | इसी वक्त किसी ने 
डाक्टर साहब को बाहर से पुकारा !बेचारे जान लेकर भागे | स्त्री कितनी परिहास कुशल 
होती है - इसका आज परिचय मिल गया | रात को डाक्टर साहब शयन करते हुए सुधा से बोले - 
निर्मला की तो कोई बहिन है न ?
सुधा - हाँ, आज उसकी चर्चा तो करती थी | इसको चिन्ता अभी से सवार हो रही है | अपने 
ऊपर तो जो कुछ बीतना था, बीत चुका, बहिन की फिक्र में पड़ी हुई थी | माँ के पास तो 
अब और भी कुछ नहीं रहा, मजबूरन किसी ऐसे ही बूढ़े बाबा के गले वह भी मढ़ दी जायगी |
सिन्हा - निर्मला तो अपनी माँ की मदद कर सकती है | सुधा ने तीक्ष्ण स्वर में कहा -
तुम भी कभी-कभी बिलकुल बेसिर -पैर की बातें करने लगते हो | निर्मला बहुत करेगी, तो 
दो चार सौ रुपये दे देगी; और क्या कर सकती है | वकील साहब का यह हाल हो रहा है ; 
उसे अभी पहाड़ सी उम्र काटनी है | फिर कौन जाने उनके घर का क्या हाल है | इधर छः
महीने से बेचारे घर बैठे हैं! रुपये आकाश से थोड़े ही बरसते हैं दस-बीस हजार भी 
होंगे, कुछ निर्मला के पास तो रखे न होंगे | हमारा 200) महीने का खर्च है, तो क्या 
इनका 400) महीने का भी न होगा ?
सुधा को तो नींद आ गई, पर डाक्टर साहब बहुत देर तक करवट बदलते रहे | फिर कुछ सोचकर 
उठे और मेज पर बैठकर एक पत्र लिखने लगे |
<a href="http://192.168.36.194/ltrc/Classical_Hindi_Literature/ISCII/premchand/upanyAsa/Nirmala/./89.isc"> PREVIOUS </a><a href="http://192.168.36.194/ltrc/Classical_Hindi_Literature/ISCII/premchand/upanyAsa/Nirmala/./91.isc"> NEXT </a>
</PRE></HTML>
