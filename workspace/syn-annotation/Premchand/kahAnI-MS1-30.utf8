<HTML><PRE>
                                30
अभियोग की कार्यवाही समाप्त हो गयी | अब अपराधी के बयान की बारी आयी | इसकी तरफ 
के कोई गवाह न थे | परंतु वकीलों को जज को, और अधीर जनता को पूरा पूरा विश्वास था 
कि अभियुक्त का बयान पुलिस के मायावी महल को क्षणमात्र में छिन्न-भिन्न कर देगा | 
रूपचंद इजलास के सम्मुख आया | इसके मुखारविंद पर आत्म-बल का तेज झलक रहा था और 
नेत्रों में साहस और शान्ति | दर्शक-मंडली उतावली हो कर अदालत के कमरे ,में घुस 
पड़ी रूपचंद इस समय का चाँद था या देवलोक का दूत; सहस्त्रों नयन उसकी ओर लगे थे | 
किंतु हृदय को कितना कौतूहल हुआ जब रूपचंद ने अत्यंत शान्त चित्त से अपना अपराध 
स्वीकार कर लिया ! लोग एक दूसरे का मुँह ताकने लगे |
अभियुक्त का बयान समाप्त होते ही कोलाहल मच गया | सभी इसकी आलोचना-प्रत्यालोचना 
करने लगे | सबके मुँह पर आश्चर्य था,संदेह था, और निराशा थी | कामिनी की कृतघ्नता 
और निष्ठुरता पर धिक्कार हो रही थी | प्रत्येक मनुष्य शपथ खाने पर तैयार था कि 
रूपचंद सर्वथा निर्दोष है | प्रेम ने उसके मुँह पर ताला लगा दिया है | पर कुछ ऐसे 
भी दूसरे के दुःख में प्रसन्न होनेवाले स्वभाव के लोग थे जो उसके इस साहस पर हँसते
 
और मजाक उड़ाते थे | दो घंटे बीत गये | अदालत में पुनः एक बार शान्ति का राज्य 
हुआ | जज साहब फैसला सुनाने के लिए खड़े हुए | फैसला बहुत संक्षिप्त था | अभियुक्त 
जवान है | शिक्षित है और सभ्य है | अतएव आँखों वाला अंधा है | इसे शिक्षाप्रद दण्ड 
देना आवश्यक है | अपराध स्वीकार करने से उसका दण्ड कम नहीं होता है | अतः मैं उसे 
पाँच वर्ष के सपरिश्रम कारावास की सजा देता हूँ |
दो हजार मनुष्यों ने हृदय थाम कर फैसला सुना | मालूम होता था कि कलेजे में भाले चुभ 
गये हैं ! सभी का मुँह निराशा-जनक क्रोध से रक्त-वर्ण हो गया था | यह अन्याय है, 
कठोरता और बेरहमी है | परन्तु रूपचंद के मुँह पर शान्ति विराज रही थी | 
...............................................................................
<a href="http://192.168.36.194/ltrc/Classical_Hindi_Literature/ISCII/premchand/kahAnI/MS1/./29.isc"> PREVIOUS </a><a href="http://192.168.36.194/ltrc/Classical_Hindi_Literature/ISCII/premchand/kahAnI/MS1/./31.isc"> NEXT </a>
</PRE></HTML>
