<HTML><PRE>
                                 60
गगन-मंडल इस भय से काँप रहा था | रानी सारंधा घोड़े पर सवार चम्पतराय को लिये ,
पश्चिम की तरफ चली जाती थी | ओरछा दस कोस पीछे छूट चुका था और प्रतिक्षण यह
अनुमान स्थिर होता जाता था कि अब हम भय के क्षेत्र से बाहर निकल आये | राजा पालकी
में अचेत पड़े हुए थे और कहार पसीने में सराबोर थे | पालकी के पीछे पाँच सवार घोड़ा
बढ़ाये चले आते थे, प्यास के मारे सबका बुरा हाल था | तालु सूखा जाता था | किसी
वृक्ष की छाँह और कुएँ की तलाश में आँखे चारों ओर दौड़ रही थी |
अचानक सारंधा ने पीछे की तरफ फिर कर देखा, तो उसे सवारों का एक दल आता हुआ दिखायी 
दिया |उसका माथा ठनका कि अब कुशल नहीं है | यह लोग अवश्य हमारे शत्रु हैं | फिर 
विचार हुआ कि शायद मेरे राजकुमार अपने आदमियों को लिये हमारी सहायता को आ रहे हैं |
नैराश्य में भी आशा साथ नहीं छोड़ती | कई मिनट तक वह इसी आशा और भय की अवस्था में 
रही |यहाँ तक कि वह दल निकट आ गया और सिपाहियों के वस्त्र साफ नजर आने लगे |
रानी ने एक ठंडी साँस ली, उसका शरीर तृणवत् काँपने लगा | यह बादशाही सेना के लोग 
थे !
सारंधा ने कहारों से कहा -- डोली रोक लो बुँदेला सिपाहियों ने भी तलवारें खींच 
लीं | राजा की अवस्था बहुत शोचनीय थी; किन्तु जैसे दबी हुई आग हवा लगते ही प्रदीप्त
हो जाती है, उसी प्रकार इस संकट का ज्ञान होते ही उनके जर्जर शरीर में वीरात्मा चमक
उठी | वे पालकी का पर्दा उठा कर बाहर निकल आये | धनुष-बाण हाथ में लिया; किंतु वह 
धनुष जो उनके हाथ में इंद्र का वज्र बन जाता था, इस समय जरा भी न झुका | सिर में 
चक्कर आया, पैर थर्राये और वे धरती पर गिर पड़े | भावी अमंगल की सूचना मिल गयी |
उस पंखरहित पक्षी के सदृश, जो साँप को अपनी तरफ आते देखकर ऊपर को उचकता और 
फिर गिर पड़ता है, राजा चम्पतराय फिर सँभल उठे और फिर गिर पड़े | सारंधा ने उन्हें 
सँभाल कर बैठाया और रो कर बोलने की चेष्टा की, परंतु मुँह से केवल इतना निकला--
प्राणनाथ ! इसके आगे मुँह से एक शब्द भी न निकल सका | आन पर मरनेवाली सारंधा 
इस समय साधारण स्त्रियों की भाँति शक्तिहीन हो गयी, लेकिन एक अंश तक यह निर्बलता
स्त्री जाति की शोभा है |
<a href="http://192.168.36.194/ltrc/Classical_Hindi_Literature/ISCII/premchand/kahAnI/MS2/./59.isc"> PREVIOUS </a><a href="http://192.168.36.194/ltrc/Classical_Hindi_Literature/ISCII/premchand/kahAnI/MS2/./61.isc"> NEXT </a>
</PRE></HTML>
