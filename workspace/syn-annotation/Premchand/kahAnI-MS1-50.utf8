<HTML><PRE>
                              50
लेकिन इतना निर्लज्ज कोई न था कि शोक में आनंद मनाता | वह शहर नहीं था, जहाँ कोई 
किसी के काम में शरीक नहीं होता, जहाँ पड़ोसी के रोने पीटने की आवाज हमारे कानों तक 
नहीं पहुँचती | 
                                (2)
हरखू के खेत गाँववालों की नजर पर चढ़े हुए थे | पाँचों बीघा जमीन कुएँ के निकट, खाद
-पाँस से लदी हुई मेड़ बाँध से ठीक थी | उनमें तीन-तीन फसलें पैदा होती थीं | हरखू 
के मरते ही उन पर चारों ओर से धावे होने लगे | गिरधारी तो क्रिया-कर्म में फँसा हुआ 
उधर गाँव के मन चले किसान लाला ओंकारनाथ को चैन न लेने देते थे,नजराने की बड़ी-बड़ी
रकमें पेश हो रही थीं | कोई साल भर का लगान पेशगी देने पर तैयार था, कोई नजराने की 
दूनी रकम का दस्तावेज लिखने पर तुला हुआ था; लेकिन ओंकारनाथ सबको टालते रहते थे |
उनका विचार था कि गिरधारी का हक सबसे ज्यादा है | वह अगर दूसरों से कम भी नजराना दे 
तो खेत उसी को देने चाहिए | अस्तु, अब गिरधारी क्रिया-कर्म से निवृत्त हो गया और 
चैत का महीना भी समाप्त होने आया, तब जमींदार साहिब ने गिरधारी को बुलाया और उससे 
पूछा-खेतों के बारे में क्या कहते हो ? गिरधारी ने रो-रोकर कहा-उन्हीं खेतों ही का 
आसरा जोतूँगा नहीं तो क्या करूँगा |
ओंकारनाथ- नहीं, जरूर जोतो, खेत तुम्हारे हैं | मैं तुमसे छोड़ने कि नहीं कहता हूँ 
| हरखू ने उन्हें बीस साल तक जोता | उन पर तुम्हारा हक है | लेकिन तुम देखते हो अब 
जमीन की दर कितनी बढ़ गयी है | तुम आठ रुपये बीघे पर जोतते थे, मुझे 10) रु0 मिल
रहे हैं | और नजराने के रुपये सौ अलग | तुम्हारे साथ रियायत करके लगान वही रखता हूँ
; पर नजराने के रुपये तुम्हें देने पड़ेंगे |
गिरधारी सरकार, मेरे घर में तो इस समय रोटियों का भी ठिकाना नहीं है | इतने रुपये 
कहाँ से लाऊँगा ? जो कुछ जमा-जथा थी, दादा के काम में उठ गयी | अनाज खलिहान में है 
लेकिन दादा के बीमार हो जाने से उपज भी अच्छी नहीं हुई है | रुपये कहाँ से लाऊँ ?
ओंकारनाथ - यह सच है, लेकिन मैं इससे ज्यादा रियायत नहीं कर सकता | 
गिरधारी - नहीं सरकार, ऐसा न कहिए | नहीं तो हम बिना मारे मर जायँगे | 
<a href="http://192.168.36.194/ltrc/Classical_Hindi_Literature/ISCII/premchand/kahAnI/MS1/./49.isc"> PREVIOUS </a><a href="http://192.168.36.194/ltrc/Classical_Hindi_Literature/ISCII/premchand/kahAnI/MS1/./51.isc"> NEXT </a>
</PRE></HTML>
