<HTML><PRE>
                                   10
हम दोनों मोटर पर जा बैठे और चिराग जलते जलते पड़ाव पर पहुँच गये | गया चलते-चलते 
बोला--कल यहाँ गुल्ली-डंडा होगा | सभी पुराने खिलाड़ी खेलेंगे | आप भी आओगे | जब 
आपको फुरसत हो, तभी खिलाड़ियों को बुलाऊँ | मैंने शाम का समय दिया और दूसरे दिन मैच 
देखने आया | कोई दस-दस आदमियों की मण्डली थी | कई मेरे लड़कपन के साथी निकले |
अधिकांश युवक थे, जिन्हें पहचान न सका | खेल शुरू हुआ | मैं मोटर पर बैठा-बैठा 
तमाशा देखने लगा | आज गया का खेल, उसका वह नैपुण्य देखकर मैं चकित हो गया | टाँड़ 
लगाता, तो गुल्ली आसमान से बातें करती | कल की-सी वह झिझक, वह हिचकिचाहट, वह 
बेदिली आज न थी | लड़कपन में जो बात थी, आज उसने प्रौढ़ता प्राप्त कर ली | कहीं कल 
इसने मुझे इस तरह पदाया होता, तो मैं जरूर रोने लगता | उसके डंडे की चोट खाकर 
गुल्ली दो सौ गज की खबर लाती थी |
पदनेवालों में एक युवक ने धाँधली की | उसने अपने विचार में गुल्ली रोक ली थी | गया 
का कहना था--गुल्ली जमीन में लगकर उछली थी | इस पर दोनों में तान ठोंकने की नौबत 
आयी | युवक दब गया | गया का तमतमाया हुआ चेहरा देखकर डर गया | अगर वह दब न जाता, 
तो जरूर मार-पीट हो जाती | मैं खेल में न था; पर दूसरों के इस खेल से मुझे वही 
लड़कपन का आनन्द आ रहा था, जब हम सब कुछ भूलकर खेल में मस्त हो जाते थे | अब मुझे
मालूम हुआ कि कल गया ने मेरे साथ खेला नहीं, केवल खेलने का बहाना किया | उसने मुझे 
                                                         
दया का पात्र समझा | मैंने धाँधली की, बेईमानियाँ कीं; पर उसे जरा भी क्रोध न आया |
इसलिए कि वह खेल न रहा था, मुझे खेला रहा था, मेरा मन रख रहा था | वह मुझे पदाकर 
मेरा कचूमर नहीं निकालना चाहता था | मैं अब अफसर हूँ | यह अफसरी मेरे और उसके 
बीच में दीवार बन गयी है | मैं अब उसका लिहाज पा सकता हूँ , अदब पा सकता हूँ, साह
चर्य नहीं पा सकता | लड़कपन था, तब मैं उसका समकक्ष था | हममें कोई भेद न था | यह
पद पाकर अब मैं केवल उसकी दया के योग्य हूँ | वह मुझे अपना जोड़ नहीं समझता | वह 
बड़ा हो गया है, मैं छोटा हो गया हूँ |
................................................................................
<a href="http://192.168.36.194/ltrc/Classical_Hindi_Literature/ISCII/premchand/kahAnI/MS3/./9.isc"> PREVIOUS </a><a href="http://192.168.36.194/ltrc/Classical_Hindi_Literature/ISCII/premchand/kahAnI/MS3/./11.isc"> NEXT </a>
</PRE></HTML>
